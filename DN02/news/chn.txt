一九四一年六月，德意志率軸心國聯師伐蘇聯，曰巴巴羅薩，欲以半年為限，速下波羅的海區、莫斯科、烏克蘭諸地，進兵蘇西，滅共產、驅俄民；既奪其地，更得其資材，以擊盟國也。初，蘇聯欲固守，唯德師乘夏進兵，紅軍喪師失地。德師北攻列寧格勒，南進烏克蘭，陷基輔、克里米亞暨東烏克蘭工業帶。德駐法蘭西、地中海之兵，四中征三，以克蘇聯。七月，英吉利盟於蘇聯，共抗德意志，聯師入伊朗，保波斯不失。

十月，羅馬尼亞以軸心為號，伐烏克蘭暨波羅的海區，北圍列寧格勒，南臨塞瓦斯托波爾，更聚兵以進莫斯科。然軸心國師老兵疲，兼之秋冬氣候所阻，歷二月，雖幾至城下，終未能取蘇京。十一月，美利堅租借案許於蘇聯。十二月蘇聯揮師西進，拒軸心國，奪地以百公里計。唯軸心國兵鋒盛於俄羅斯中南部，欲固守以掌其地。

日本挾德意志征歐之威，脅荷屬東印度供石油，續領法屬印度支那。一九四一年七月，美、英諸國始禁扣日本資財；美利堅復禁運石油於日。時日本石油所需，十中其八，皆自美國，以脅日本退兵亞太。日府既受制於軍，更欲進兵，一舉而下西洋殖民之地，復得東南亞軍需資材，以拒盟國。十二月八日，日本擊美利堅太平洋艦隊於珍珠港，並盟於泰國，復進馬來亞、香港諸地。美、英、澳大利亞、中華民國俱宣戰於日，軸心國亦宣戰於美。

至一九四二年四月，日本、泰國幾盡得緬甸、馬來亞、荷屬東印度群島、新加坡、拉包爾諸地，盟軍盡皆披靡。五月，奪緬甸全境，陷菲律賓；帝國水師亦得勝於南海、爪哇海暨印度洋，復以空軍炸達爾文。時盟軍取勝者，唯一月中國戰日本於長沙矣。

四月，美利堅杜立德率轟炸機群空襲東京，一振軍民士氣。五月，日本欲登陸新畿內亞島巴希亞領，佔莫士比港，以斷美、澳聯繫；唯珊瑚海一役，盟國終阻日水師進兵。杜立德既襲東京，日遂謀奪中途島，計誘美利堅航空母艦來援，既欲殲太平洋艦隊大部，復佔阿留申群島，以脅美謀和。然五月，日水師符節涵義，為美利堅所悉；美師應日方略，六月大破日師於中途島海域。日航空母艦，驟失其四，戰力大折。

日更方略，欲以陸軍奪莫士比港；美利堅則欲進兵所羅門群嶼，以奪瓜達爾卡納爾島，並擊日師於拉包爾。七月，美師始進；歷二月，日撤莫士比港區之兵，聚軍固守瓜島。美、日歷殊死戰，凡六月，終逐日師。

時盟軍亦起兵緬甸：一九四二年末，攻若開邦失利，折損甚眾，翌年五月始退兵；另，編印度兵為緬甸遠征軍特種部隊，襲擾日師，四月下旬乃有所獲。

時軸心國、蘇聯鏖戰於東線，既擊蘇軍於刻赤半島、哈爾科夫，復欲奪高加索油田暨庫班。六月，分南方集團軍為二，曰A、B集團軍，分兵攻頓河、高加索東南側窩瓦河域。蘇聯固守斯大林格勒；十一月德師陷之，迭遇城鎮戰。時蘇聯亦謀乘冬反攻，同月圍敵於斯城，曰天王星行動；又戰德師於熱澤夫，敗績。唯德師之勢，已成強弩之末，至翌年二月，蘇軍終奪斯大林格勒，降德師第六軍達十萬之眾，軸心國殘兵敗走。唯德、蘇同月戰於哈爾科夫，至三月，德師十折其四，終得地於庫爾斯克。

一九四一年十一月，盟國起兵於北阿非利加，翌年一月，克服德義佔地，曰十字軍行動。五月，英吉利奪維希法國領馬達加斯加，以絕日本之望。同月，隆美爾率德義聯師，出利比亞，逐同盟聯師退埃及；六月，軸心、同盟相持於阿拉曼，盟軍唯憑海運，以資軍需；軸心聯師終未能取埃及。八月十九日，盟國攻迪耶普於法蘭西北岸，唯敗於德師。

卅日，軸心國聯師欲再奪阿拉曼，為盟軍所拒；英師折損不菲，力援馬爾他，以為供給之地。至十月盟軍自埃及揮師西進，翌月四日，軸心國聯師大潰，棄利比亞西撤。八日，英、美聯師奪法屬北非，曰火炬行動；摩洛哥暨阿爾及利亞政府投誠。希特勒遂進兵維希法國，後者乃自毀水師於土倫港，免資德師。德意志非洲軍始自突尼西亞退卻；至一九四三年五月，盟軍陷突尼斯，非洲軍餘部皆降。

一九四三年五月，盟軍戰日本於阿留申諸島。十月，擊日師於拉包爾暨鄰近諸島，以斷日本供給；十一月，攻吉爾伯特暨馬紹爾群島。至一九四四年三月末，終竟全功，又滅日據點於特魯克島。四月，盟軍攻西新畿內亞區。

一九四三年十一月，中、日戰於常德。翌年三月，日本圍英吉利於英帕爾、科西瑪；至五月，日軍折損極重，英師乘勢反擊，七月日師終不敵，敗回緬甸。十月，中、美聯師攻日本於滇西、緬北；至年末，圍日師於密支那，翌年八月奪密支那。一九四四年四月，日本進兵豫、湘、桂，曰一號作戰，至六月已奪河南，復進兵長沙、衡陽，國軍與之俱。

一九四三年七月九日，同盟國聯師自北阿非利加進西西里島，戰一月，敗義軍，大搜墨索里尼。九月，盟軍兵至義大利半島，義府急請降。德意志速遣兵，圖奪義國土，又設兵以拒守，並救墨索里尼至德佔區，另立義大利社會共和國。盟軍歷數戰，至十一月中，方戰德師於冬季防線。翌年一月，盟軍屢興戰事，至六月，德師退守北方防線，四日，盟軍入羅馬。

時德潛艇空群出，戰無制限。一九四三年五月，盟軍掌新技以制潛艇，德水師攻勢終竭。
開羅會議、德黑蘭會議

蘇聯屢促盟國另闢戰線，以緩東線之害。一九四四年六月六日，盟國聚陸、海、空軍合二百八十餘萬，登陸於諾曼第，其用兵之鉅，世所僅見；歷二月餘，折軍士幾近十四萬，終奪北法蘭西之地。八月十五日，盟軍又自義大利編師，進兵南法蘭西。時法民組小隊，號法國抵抗運動，暗助同盟國聯師，德師弗能抗。八月廿五日，盟軍克復巴黎，東進以驅德師；凡四月，德人迭失法國、比利時、盧森堡、荷蘭諸要地。唯九月空降荷蘭之略，盟軍敗績，遂暫止侵北德意志之計。盟軍陸師緩近德意志，與敵相持於阿登區。

同年八月，盟國另遣兵伐北義大利，至亞平寧山哥德防線，為德將凱塞林所阻，戰四月，未能克義國全境。

九四四年六月廿二月，蘇聯伐德意志於白俄羅斯，折德師四十五萬。復進兵西烏克蘭暨東波蘭。波蘭救國軍亦起而抗德，然蘇聯弗援，德師彈壓，救國軍亡者甚眾。紅軍又圍殲德師於東羅馬尼亞，使羅國、保加利亞揭竿，入同盟國。

九月蘇師入南斯拉夫，軸心國師勢孤，共產黨鐵托領游兵抗德，其勢益雄；蘇聯又助北塞爾維亞游兵，以抗塞國傀儡。十月廿日，終復貝爾格萊德。廿九日，蘇聯大舉進兵匈牙利，至翌年二月，入布達佩斯。蘇師屢戰屢捷，唯戰芬蘭者莫能進，相持於卡累利阿地峽；至一九四四年九月，乃止戰。芬蘭退地，以復一九四〇年止戰之界。芬國旋戰德意志，翌年四月逐之。
一九四四年十二月，德師復出於阿登區，曰突出部之役，以奪安特衛普港，既止西方盟國東進，且間東、西盟國，以為緩兵之計；至翌年一月，終無功而還。十二月時，盟軍亦戰於義大利，唯久戰未能破德師。一九四五年一月，蘇聯亦自波蘭進，兵臨奧德河，陷東普魯士。四日，美、英、蘇領袖會於雅爾達，議決德意志降，則分而治之；且許蘇聯保蒙古獨立，以獲斯氏守德黑蘭之諾，宣戰於日本。

二月蘇聯入西里西亞、波美拉尼亞。西方同盟聯師亦進萊茵河域；翌月，終渡萊水，復圍德師於魯爾。四月，三路盟軍皆有進境：月初，破德師於義大利，進德國西側；十三日，蘇軍陷維也納，戰三日，兵臨柏林，希特勒固守柏林；二十五日，東、西盟國會師易北河。

時美總統羅斯福薨於四月十二日，副總統杜魯門繼職。義國游兵執墨索里尼，至二十八日，復槍決之；駐義德師遂降於翌日。三十日，蘇師佔德意志國會大樓，希氏自戕，鄧尼茨繼其位，五月七日德府草降於漢斯，八日再署降書。故雖蘇、德戰至十一日方止，仍稱歐戰勝利於八日。