Konec letošnjega marca so delavci centra za socialno delo prišli v vrtec in iz njega odpeljali tri in pet let stara dečka. Starih staršev o odvzemu niso obvestili. Dečka so odpeljali v rejniško družino. Odvzem, ki je močno razburkal javnost, zaradi katerega sta odstopila direktor slovenjgraškega in direktorica velenjskega centra za socialno delo in zaradi katerega se je v postopku interpelacije morala zagovarjati ministrica za delo, družino, socialne zadeve in enake možnosti Anja Kopač Mrak, je bil nezakonit. Tako je včeraj na javni razglasitvi sodbe odločil senat vrhovnih sodnikov v sestavi Peter Golob, Marko Prijatelj in Erik Kerševan. Toda koroška dečka za zdaj ostajata pri rejnikih. Postopek o dodelitvi rejniških pravic babici Mariji Otorepec namreč poteka na mariborskem upravnem sodišču in vrhovno sodišče ne more vnaprej odločati o nečem, o čemer nižjestopenjsko sodišče sploh še ni odločilo.

Naj spomnimo, da sta fantka brez mame ostala lanskega decembra. Ubil jo je njen partner oziroma njun oče in tako sta na neki način ostala tudi brez očeta. Sprva sta živela pri starih starših, a je center za socialno delo presodil, da življenjske razmere pri njiju za razvoj otrok niso primerne in da je treba poskrbeti za rejništvo. »Odločili so o rejništvu, ne pa tudi, kdo bo rejnik,« je v obrazložitvi odločitve vrhovnega sodišča poudaril sodnik Erik Kerševan. Babica otrok Marija Otorepec je namreč vložila prošnjo za dodelitev rejniških pravic, o čemer ob odvzemu otrok iz vrtca še ni bilo odločeno. »Zato sta bila odvzem otrok iz vrtca in namestitev v rejništvo prenagljena in s tem nezakonita,« je bil jasen Kerševan.
Babica za rejništvo (še) nima dovoljenja

Babičin odvetnik Velimir Cugmas je sicer zahteval »povrnitev v prvotno stanje«, se pravi, da vrhovno sodišče odloči tudi o tem, da se otroka vrne starim staršem, a vrhovni sodniki o tem (še) niso odločali. Ministrstvo je namreč že aprila odločilo, da babica ni primerna rejnica, ta se je na to odločitev pritožila in zadeva zdaj stoji na mariborskem upravnem sodišču. »Ministrstvo je tako odločilo in razlogi za tako odločitev so znani vsem strankam v postopku. Ta odločitev pa ni in ne more biti predmet tega spora (včerajšnjega, op. p.), kot tudi ne presoja, ali naj otroka ostaneta pri rejnikih ali ne. Ta presoja mora biti strokovna in pred pristojnimi organi. Glede na izjave skrbnice otrok je zanju dobro urejeno, redni so tudi stiki s starimi starši,« je dejal Kerševan in babici Mariji Otorepec po izreku in obrazložitvi še v nepravniškem jeziku pojasnil: »Vaše ustavne pravice so bile kršene. Ta sodba vam tako lahko pomeni neko zadoščenje. Za rejništvo pa morate najprej dobiti dovoljenje in o tem teče spor na drugem sodišču. Če to dovoljenje dobite, vam morajo otroka vrniti.«

Še pred razglasitvijo sodbe so stari starši koroških dečkov potrdili, da stiki res potekajo. Marija Otorepec je povedala, da ju je videla kakih petkrat. Na vprašanje, ali meni, da je zanju dobro poskrbljeno, je prikimala, povesila glavo in nato poslušala nasvet odvetnice, naj zaradi zaupnosti postopka ničesar ne komentira. Po razglasitvi pa je sodbo komentiral odvetnik Cugmas: »Vrhovno sodišče si je po pilatovsko opralo roke. Smo pa zadovoljni, saj se stvari premikajo pozitivno v našo smer. Mariborsko upravno sodišče že pol leta ni opravilo niti ene obravnave glede naše pritožbe na odločitev ministrstva, da babici ne dodeli rejniških pravic. Upam, da je sporočilo vrhovnega sodišča, da morajo s to odločitvijo v Mariboru pohiteti, dovolj jasno. Upanje babice, da dobi vnuka nazaj, torej ni neutemeljeno. Vrhovno sodišče je potrdilo, da so ji bile kršene ustavne pravice, žal pa te kršitve še ni odpravilo.«

Na policiji zagotavljajo, da so nekatere konkretne pripombe upoštevali, denimo člen o uporabi električnega paralizatorja tako, da ga smejo uporabljati policisti, ki opravljajo naloge v intervencijskih skupinah (in ne kar vsi), ter da bodo opremljeni s kamero za videosnemanje, s katero se dokumentira policijski postopek. Pri zbiranju podatkov o letalskih potnikih so dodatno omejili njihovo obdelavo z uporabo usmerjenih ocenjevalnih meril na storilce hudih kaznivih dejanj. Zdaj je tudi natančneje določeno, da smejo tehnična sredstva za optično prepoznavo registrskih tablic uporabljati policisti policijskih postaj in specializiranih enot, ki večinoma opravljajo nadzor cestnega prometa in naloge preprečevanja čezmejne kriminalitete. Uporaba dronov pri izvedbi prikritih preiskovalnih ukrepov bo urejena v zakonu o kazenskem postopku.

Ljubljana – Ne le kulturovarstveniki, tudi okoljevarstveniki bodo bdeli nad projektom garažne hiše pod osrednjo ljubljansko tržnico. Agencija za okolje (Arso) namreč zahteva, da se za projekt izvede presoja vplivov na okolje in pridobi okoljevarstveno soglasje. Na MOL ocenjujejo, da bo to postopke zavleklo za poldrugo leto.

Kot so pojasnili na Arsu, so občini sklep, da je za projekt gradnje podzemne parkirne hiše Tržnica, prizidek k Mahrovi hiši ter ureditev Vodnikovega trga in arheološkega središča treba izvesti presojo vplivov na okolje in pridobiti okoljevarstveno soglasje, izdali spomladi. Kot so pojasnili, so tako odločili »upoštevajoč lokacijo, velikost ter značilosti nameravanega posega (predvsem glede emisij onesnaževal ter drugih vplivov na zdravje, počutje in kakovost življenja, predvsem zaradi vpliva vibracij in hrupa), upoštevajoč možne pomembne vplive na naravne vrednote v neposredni bližini nameravanega posega na kulturno dediščino ter tudi zaradi možnih pomembnih vplivov na podzemne in površinske vode«.
Na podlagi tega so v Arsu ocenili, da bi gradbena dela kljub številnim omilitvenim ukrepom, ki so predvideni v strokovni oceni možnih pomembnih vplivov na okolje (to je po naročilu MOL v začetku leta pripravilo podjetje E-net okolje) »lahko pomembno vplivala na okolje in njegove dele ter na kakovost življenja tamkajšnjih prebivalcev«.

Ljubljana – Čeprav je podjetje KD Kvart prejšnji mesec ljubljanski občini plačalo drugi del komunalnega prispevka za gradnjo Šumija, to še ne pomeni, da je investicija, po nekaterih ocenah vredna okoli 50 milijonov evrov, tik pred začetkom gradnje.

Da se bo gradnja Šumija začela prihodnje leto, je v intervjuju za Slovensko tiskovno agencijo napovedal župan Zoran Janković. Nevedbo smo preverili pri investitorju. Miha Gostiša, direktor podjetij KD Kvart in Šumijev Kvart (obe podjetji sta v stoodstotni lasti KD Group, Šumijev Kvart je lastnik zemljišča za Šumi) je potrdil, da so septembra občini plačali komunalni prispevek. Kot je pojasnil, gre le za del komunalnega prispevka – prvi del so plačali pred izdajo gradbenega dovoljenja. »Za ostali del pa smo imeli urbanistično pogodbo, na podlagi katere smo se z MOL dogovorili, da bomo del infrastrukture (kanalizacija in drugo) izvedli sami, izvedba pa se bo upoštevala v obračunu komunalnega prispevka. Ker je ob rekonstrukciji Slovenske ceste MOL infrastrukturo zgradila sama, so nam izdali odločbo, na podlagi katere smo plačali preostali del komunalnega prispevka.«

A to še ne pomeni, da se bo gradnja začela v kratkem. Kot je napovedal Gostiša, bodo v kratkem nadaljevali s pripravo projekta za izvedbo (PZI) in se začeli pripravljati za začetek gradnje, »ki jo načrtujemo za konec leta 2018«. V KD že vrsto let iščejo investitorja, ki bi bil pripravljen (so)financirati projekt, a doslej ga niso našli. Po besedah Mihe Gostiše so tako »glede investitorstva možnosti odprte, projekt pa razvijamo tako, da ga lahko realiziramo sami«.

Začetek gradnje čez dve leti?

Sama gradnja objekta, v katerem so predvideni poslovni prostori in luksuzna stanovanja, naj bi trajala dve leti. Če bi se uresničile napovedi o začetku gradnje čez dve leti, bi bil tako novi Center Šumi dokončan približno 15 let po rušitvi. V začetku leta je namreč minilo desetletje, odkar so porušili stari objekt. Kot je znano, se je nato zaradi pritožb sosedov zapletalo z gradbenim dovoljenjem, ki so ga pridobili šele leta 2011, gospodarska kriza je KD Group pahnila v milijonske izgube, novih investitorjev pa niso našli. Kot smo že poročali, bi januarja letos prenehalo veljati gradbeno dovoljenje, a investitor trdi, da so s pripravljalnimi deli začeli graditi že junija 2015. Postopka ugotavljanja veljavnosti gradbenega dovoljenja zakonodaja sicer ne predvideva, bo pa gradbena inšpekcija ob dejanskem začetku gradnje lahko preverjala, ali gradbeno dovoljenje res še velja ali ne.
