65 000 kronor för fem paket våtservetter. 55 000 kronor för 40 kartonger med sopsäckar. För kraftiga överpriser har en tjänsteman på Lunds kommun köpt varor av ett varningslistat företag. Men det är inte bara Lund som har drabbats, utan nära 40 kommuner i landet.

I efterhand har kommunen polisanmält ett relaterat bolag efter att rabattcheckar på Systembolaget och Coop skickats med posten.

SVT Nyheter Skåne har tagit del av sex fakturor som visar att en enskild tjänsteman på Lunds kommun kunnat göra beställningar av förbrukningsvaror från ett varningslistat företag.

För nära 225.000 kronor, inklusive moms, har sopsäckar, våtservetter, lastbilsrengöring och avfettningsmedel köpts in till den kommunala enheten. Inköpen har gjorts utanför rådande ramavtal.
Datastystemet varnade

Affärerna började under fjolåret med att företaget kontaktade tjänstemannen, som sedan stått för inköp och beställning.

Fakturorna har attesterats av högre chefer på Serviceförvaltningen i Lund. Problemet uppdagades först när kommunens datasystem tidigare i år varnade för företaget.

– Vi ser mycket allvarligt på det här. Därför skärper vi våra regler, säger Johan Lambreus Mattsson (MP), ordförande i servicenämnden i Lund.

– Vi ska alltid handla från de företag som okej att handla från. Det ska inte förekomma något annat. Vi har vidtagit åtgärder kring detta i organisationen, säger Johan Lambreus Mattsson.
Flera kommuner drabbade

Företaget som gjort affärer med kommunen heter Universal Solutions och har vid flera tillfällen pekats ut för vilseledande försäljning. Svensk Handel har mottagit klagomål om företaget, och enligt nätverket Förenade Bolag  som har företaget på sin varningslista  har nära 40 kommuner i landet drabbats.

I en kommun har över en halv miljon kronor betalats till företaget.

– Klagomålen gäller nästan alltid försäljningsmetoden eller vad man förväntade sig efter telefonsamtalen. De får varor de inte önskat, de får större mängd än de trott, eller så känner de inte till att beställning har gjorts över huvud taget, säger Ludvig Isacsson, expert på fakturabedrägerier på Förenade bolag.

Han säger att tillvägagångssättet som företaget använt mot Lunds kommun är ett typexempel på hur företagen brukar arbeta. En enskild anställd kontaktas, för att sedan luras att ingå ett affärsavtal om förbrukningsvaror.

– Kommunerna drabbas på grund av sin struktur, en svaghet som bolagen är väl medvetna om. Man vänder sig till en rektor eller vaktmästare, beroende på vilken vara man säljer. Manipulationen i samtaler gör att det kommer hända en försäljning och att varor skickas ut. Sedan dyker fakturorna upp på ekonomiavdelningen, säger Ludvig Isacsson.

Det har också framkommit att ett bolag som är relaterat till Universal Solutions har varit i kontakt med en enhet inom SVT för att sälja förbrukningsvaror.
Presentkort på Systembolaget

Universal Solutions har säte i Stockholm. På adressen finns ytterligare fyra bolag som har samma två personer i styrelsen, båda två hemmahörande i ett annat europeiskt land. Bolagen har även samma kontaktuppgifter.

Flera av företagen har under flera år fått liknande klagomål. Ett av dem heter Interpoly Chemicals, ett företag som också  blivit involverade i affärerna med Lunds kommun.

I augusti i år kontaktade nämligen Interpoly Chemicals den tjänsteman som tidigare gjort beställningar. Även den här gången försökte de sälja våtservetter, något som tjänstemannen den här gången nekade till.

Några veckor senare anlände dock ett brev till tjänstemannen. I brevet tackade Interpoly Chemicals för beställningen, samt skickade med fyra presentkort på Systembolaget och Coop, samtliga till ett värde av 100 kronor styck.

Lunds kommun har polisanmält brevet för försök till bedrägeri genom bluffakturor och bestickning. Presentkorten har inte använts.

– När det gäller den här typen av försäljning av förbrukningsvaror är gåvor ofta inblandade på något sätt. Det bidrar till manipulationen som sedan leder vidare till en försäljning, säger Ludvig Isacsson.
"Har varit hotfulla i tonen"

SVT Nyheter Skåne har vid flera tillfällen försökt att komma i kontakt med bolagens ledande personer. Kundtjänsten har meddelat att ledningen ämnat att återkomma på mejl, men något svar har ännu inte kommit.

Tjänstemannen på Lunds kommun har omplacerats för arbete med andra arbetsuppgifter.

Ingrid Edling, affärsområdeschef på Serviceförvaltningen, vill inte ställa upp på en intervju, men skriver i ett mejl att företaget som gjort försäljningen ”inte bara kontaktat utan aktivt jagat personal och också varit hotfulla i tonen”. Enheten har också bytt direktnummer för att försöka skydda de anställda från direktkontakt.

– Det här är inte vanligt förekommande. Serviceförvaltningen arbetar bra kring detta. Jag har fullt förtroende kring förvaltningens arbete. De gör ett gott jobb, säger Johan Lambreus Mattsson.

Var det här en ren bluff?

– Jag har ingen uppfattning om det, men sånt här ska inte förekomma, säger han.

Varför kunde det här pågå under nio månaders tid innan det upptäcktes?

– Saker och ting kan slinka igenom och det finns inga system som är 100 procent vattentäta. Däremot kan vi jobba för att minimera risken för att sånt här händer.

Vad säger ni till skattebetalarna i Lund om det som inträffat?

– Det är olyckligt. Jag beklagar detta. Vi jobbar hårt för att förhindra att det ska ske igen.