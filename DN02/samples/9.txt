一九一九年，歐戰終，墨索里尼即建國家法西斯黨於米蘭。民多奉之，其徒呼曰黑衫軍；然於國會，但得二議席耳。乃於一九二二年，以四萬黑衫軍進軍羅馬。義王伊曼紐爾三世聞之，冊為總理。墨氏既掌政，欲霸地中海，復昔羅馬帝國之偉業。乃勵精圖治，經濟竟得復蘇。義人德之，呼曰領袖。

時，德意志人以凡爾賽條約欺辱過甚，忿懣日加。一九二三年，納粹黨魁希特勒欲仿進軍羅馬，合德軍舊將魯登道夫起事於慕尼黑以奪權。其事不濟，入獄，史稱啤酒館起義。一九二五年既出獄，復組納粹黨。一九二九年，天下凋蔽，游民日眾。希特勒許民以振工肆、彊國家，以雪歐戰之恥，其勢日盛。一九三二年，選舉雖敗，而得帕彭諸人之薦，翌年終任德國總理。希氏既固其權，遂廢共和於一九三五年，改國號曰大德意志帝國，又名德意志第三帝國。自稱元首兼帝國總理。

日本之況，亦因經濟不振故，相仿於德國。軍人乘勢而起，奪其政，復以軍國主義為略，欲征列邦以振帝國。